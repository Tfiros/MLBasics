Každý vůz měl dva dvounápravové podvozky s vnitřním příhradovým rámem a neobvykle velkým rozvorem 4150 mm. Podvozky byly ojedinělé také tím, že samotný rám byl výrazně kratší, než rozvor podvozku, a tedy že nápravy byly umístěny vně hlavní části rámu. Uspořádání pojezdu bylo (1A)’ (A1)’, tedy na každém podvozku vnitřní dvojkolí hnací a vnější volné.[2] Dvojkolí byla uložena pomocí naklápěcích válečkových ložisek švédského výrobce SKF.[3][pozn. 1] I dvojkolí byla netradičně řešena, celistvá kola o průměru 920 mm[4] byla odlita z jednoho kusu materiálu, s osmi vyřezanými otvory pro odlehčení a zároveň pro chlazení brzd – vnitřní plocha věnce kola byla upravena na brzdicí plochu a sloužila v podstatě jako brzdový buben.[3][2][pozn. 2] Jízdní plochy kol měly nezvyklou kuželovitost 1 : 40 a 1 : 20.[5] Nový tvar kol spolu s rozvorem podvozku napomáhal ke klidnému chodu vozidla.[2]

Vypružení náprav (tzv. primární vypružení) zajišťovala u každého kola dvojice obrácených listových pružnic, které se jedním koncem opíraly o rám podvozku a druhým o ložiska na nápravách. Skříň byla na podvozcích uložena pomocí postranních kluznic vypružených (sekundární vypružení) vždy dvěma šroubovými pružinami.[5]