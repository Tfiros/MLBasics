Voľba prezidenta Slovenskej republiky v roku 2024 bola v poradí šiesta priama voľba prezidenta Slovenskej republiky. V prvom kole volieb, ktoré sa uskutočnilo 23. marca 2024,[1] kandidovalo jedenásť kandidátov: Patrik Dubovský, Krisztián Forró, Štefan Harabin, Ivan Korčok, Marian Kotleba, Ján Kubiš, Igor Matovič, Milan Náhlik a Peter Pellegrini, z ktorých sa dvaja kandidáti, Andrej Danko a Róbert Švec, kandidatúry vzdali.[2] V prvom kole volieb vyhral s približne 42,5 % hlasov Ivan Korčok, na druhom mieste s asi 37 % skončil Peter Pellegrini, ktorí tak postúpili do druhého kola volieb.[3] Volebná účasť v prvom kole dosiahla 51,9 %, čo bolo najviac od prvého kola prezidentských volieb v roku 1999.

Druhého kolo volieb, ktoré sa konalo 6. apríla 2024, vyhral so ziskom 53,1 % (1 409 255) platných hlasov Peter Pellegrini, čím sa stal novozvoleným prezidentom Slovenskej republiky. Ivan Korčok skončil s 46,87 % (1 243 709) hlasov na druhom mieste.[4] Volebná účasť v druhom kole dosiahla 61,14 %, čo bola druhá najvyššia účasť v druhom kole v histórii priamych volieb prezidenta SR.[5] Druhého kola volieb sa zúčastnilo 2 671 279 voličov, čo bola účasť, ktorá sa približovala k najvyššej, ktorá bola v druhom kole počas vôbec historicky prvých volieb prezidenta v roku 1999 (3 milióny). Aj víťaz volieb P. Pelegrini so ziskom 1 409 255 hlasov získal najviac hlasov po R. Schusterovi v roku 1999 (1 727 481).