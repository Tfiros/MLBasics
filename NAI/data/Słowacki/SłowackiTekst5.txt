Spôsob voľby prezidenta SR upravuje čl. 101 až 107 Ústavy SR a zákon Národnej rady SR (NR SR) č. 180/2014 Z. z. z 29. mája 2014 o podmienkach výkonu volebného práva a o zmene a doplnení niektorých zákonov a súvisiace právne predpisy. Prezidenta volia občania SR od roku 1999 vo všeobecných, rovných, priamych voľbách tajným hlasovaním na päť rokov. Právo voliť má každý, kto najneskôr v deň konania volieb dovŕši 18 rokov.[8] Volieb je možné zúčastniť sa iba z územia Slovenskej republiky, hlasovanie poštou nie je možné.[9] Za prezidenta môže byť zvolený každý občan, ktorý je voliteľný do NR SR a najneskôr v deň voľby dosiahol vek 40 rokov.[10] Kandidátov na prezidenta navrhuje najmenej 15 poslancov NR SR alebo občania, ktorí majú právo voliť, a to na základe petície podpísanej najmenej 15 000 občanmi. Návrhy mali byť odovzdané predsedovi NR SR najneskôr do 21 dní od vyhlásenia volieb[11] čiže do 29. januára 2024 (8+21=29). Voľby vyhlasuje predseda NR SR najneskôr 55 dní predo dňom ich konania.[12]

Predseda NR SR Peter Pellegrini voľby vyhlásil 8. januára 2024.[13] Deň konania prvého kola volieb určil na sobotu 23. marca 2024, dátum druhého kola určil na sobotu 6. apríla 2024.[14]