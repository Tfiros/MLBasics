Viaceré politické strany avizovali, že vo voľbe prezidenta v roku 2024 postavia vlastného kandidáta. Predseda strany HLAS-SD Peter Pellegrini uviedol, že svoju kandidatúru oznámi 19. januára 2024. Po oznámení kandidatúry sa nechce vzdať funkcie predsedu parlamentu ani predsedu strany HLAS.[17] Ako zvažovaný kandidát sa v médiách spomínal bývalý politik a diplomat Peter Weiss.[18] Ten však 28. augusta 2023 uviedol, že vo voľbe prezidenta SR napokon kandidovať nebude.[19]

Ako prvý svoju kandidatúru na prezidenta SR ohlásil bývalý minister zahraničných vecí a diplomat Ján Kubiš. Vo voľbe bude kandidovať ako občiansky kandidát.[20]

Bývalý minister zahraničných vecí Ivan Korčok sa v priebehu roka 2023 spomínal ako kandidát na prezidenta SR, pričom sám uviedol, že kandidovať nebude v prípade, ak bude kandidovať Zuzana Čaputová.[21] Vzhľadom na rozhodnutie prezidentky SR Zuzany Čaputovej opätovne nekandidovať uviedol, že si nechá čas na zváženie kandidatúry.[22] Svoju kandidatúru ohlásil 30. augusta 2023 na tlačovej konferencii v Banskej Bystrici, o dôveru voličov sa bude uchádzať ako občiansky kandidát.