Zauważono przy tym, iż druga ceremonia koronacyjna po raz pierwszy odbyła się w La Paz, nie zaś w Mururacie. Na uroczystości pojawili się liczni Afroboliwijczycy, co nadało jej ponadregionalny charakter. Koronacji królewskiej towarzyszyły tradycyjne występy taneczne, jak również bicie w bębny. Miała być wydarzeniem przeprowadzonym z inicjatywy społeczności afroboliwijskiej, reprezentowanej w procesie przygotowań przez dwóch oficjalne wyznaczonych przedstawicieli[30]. Szaty noszone przez Pinedę przy tejże okazji były dziełem boliwijskiej projektantki Beatriz Canedo Patiño. Artystka, tworząc je, inspirowała się wieloma szatami używanymi przez królów władających obszarami wchodzącymi w skład Konga belgijskiego. Wśród tych szat była biała tunika, identyczna z tymi używanymi w Afryce, ale wykonana w całości z boliwijskiej tkaniny. Wierzchnia strona szat była czerwona; sporządzono ją w całości z bawełny. W kostiumie użyto także materiału przypominającego swym wyglądem tygrysią skórę