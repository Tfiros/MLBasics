Julio Pinedo y Pinedo (ur. 19 lutego 1942 w Mururacie[1]) – boliwijski rolnik, król społeczności afroboliwijskiej od 1992.

Potomek niewolników, tradycja ustna przypisuje mu pochodzenie od afrykańskiego księcia. W 1992 i 2007 koronowany był na króla Afroboliwijczyków, a podczas drugiej ceremonii oficjalnie uznany przez władze państwowe. Nie ma władzy politycznej, ale kierowana przezeń instytucja wpisuje się niemniej w złożony proces emancypacji Afroboliwijczyków. Cieszy się znacznym zainteresowaniem medialnym – jest bohaterem filmu dokumentalnego „El rey negro” z 2018 roku.

Życiorys
Urodził się w Mururacie, w prowincji Nor Yungas wchodzącej w skład departamentu La Paz. Wcześnie stracił ojca, wychowywany był przez dziadka[2]. Związał się zawodowo z rolnictwem, utrzymując się głównie z uprawy koki, kawy oraz cytrusów[3]. Jest także właścicielem sklepu spożywczego[4]. Wywodzi się z niewielkiej społeczności o korzeniach afrykańskich[5], będącej potomkami sprowadzanych na terytorium współczesnej Boliwii czarnoskórych niewolników[6]. W 1963 poślubił Angélicę Larreę[1]. Małżeństwo nie doczekało się własnych dzieci, adoptowało wszelako siostrzeńca Pinedy, Rolanda, który uznawany jest za następcę tronu królestwa[7][8].