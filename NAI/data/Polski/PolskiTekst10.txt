20 października 2019 odbyły się wybory prezydenckie[7]. Już przed nimi, w wywiadzie dla prywatnej telewizji, Morales powiedział, że w razie jego zwycięstwa może dojść do prawicowego zamachu stanu z poparciem USA[24]. Wstępne wyniki po obliczeniu 83.9% głosów[25] pokazywały zwycięstwo Moralesa, ale z przewagą mniejszą niż 10% (Morales miał 45,7% a Mesa 37,8%), co w świetle konstytucji Boliwii oznaczałoby konieczność przeprowadzenia drugiej tury, a w drugiej turze większość kandydatów opozycji deklarowała poparcie dla rywala Moralesa, Carlosa Mesy[7]. Po ujawnieniu pierwszych informacji władze nie publikowały dalszych danych, co było zgodne z wcześniejszymi zapowiedziami na temat procedury liczenia głosów i z praktyką w poprzednich wyborach[25]. Po 24 godzinach oznajmiono, że wybory wygrał Morales w pierwszej turze[7]. Informacja o wyniku wyborów wywołała protesty opozycji w Sucre i Santa Cruz, protestujący oskarżyli władzę o sfałszowanie wyborów[7]. 21 października amerykański dyplomata Michael Kozak oskarżył boliwijskie instytucje odpowiedzialne za przeprowadzenie wyborów i liczenie głosów o „próbę pogwałcenia demokracji”[26][27]. Według danych podanych przez władzę 22 października (po podliczeniu 95,3% głosów) zwycięzcą byłby Morales z wynikiem 46,87%[26]. 23 października Morales zorganizował konferencję prasową, na której zarzucił opozycji dążenie do przewrotu[28].

10 listopada 2019 mieszcząca się w Waszyngtonie Organizacja Państw Amerykańskich ujawniła wstępny raport informujący, że podczas wyborów doszło do nieprawidłowości[7]. Liderzy partii MAS podali się do dymisji, wojsko przeprowadziło działania chroniące demonstrantów antyrządowych[7]. W zamieszkach zginęły ogółem trzy osoby[29]. Prezydent Boliwii wyraził zgodę na ponowne przeprowadzenie wyborów[27], jednak tego samego dnia Szef Armii generał Williams Kaliman zażądał od niego ustąpienia z urzędu[30]. Kilka godzin później prezydent w telewizyjnej odezwie do narodu poinformował o swojej rezygnacji[7][27]. Na urząd prezydenta została mianowana dotychczasowa senatorka Jeanine Áñez[31]. 11 listopada 2019 Senat przyjął rezygnację Evo Moralesa[32].

