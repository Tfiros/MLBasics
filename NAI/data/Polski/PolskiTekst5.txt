Koronacje, czy nawet państwowe uznanie, nie zmieniły zasadniczo życia Pinedy. Wciąż pozostaje on nade wszystko rolnikiem[36]. Jest to zresztą spójne z tym, że sama społeczność afroboliwijska wciąż umieszczana jest wśród biedniejszych ludów zamieszkujących współczesne państwo boliwijskie[37]. Jako król i reprezentant społeczności afroboliwijskiej bywa zapraszany na rozmaite wydarzenia kulturalne czy polityczne. Odwiedzają go niekiedy turyści czy naukowcy różnych specjalizacji. Jedno z pomieszczeń w mieszkaniu monarchy przekształcono w miniaturowe muzeum, w którym można zobaczyć zdjęcia, wycinki z gazet czy też ceremonialne szaty królewskie[38]. Monarcha posługuje się specjalnie dla niego zaprojektowanym herbem, którego dewiza brzmi prowadzą mnie moi przodkowie. Ma również stronę internetową informującą o historii oraz działalności monarchii afroboliwijskiej. W istocie jest ona dziełem obcokrajowców związanych z kilkoma ambasadami. Pineda jest jedynie bardzo oględnie świadomy jej istnienia[7][39]. Nie ma władzy politycznej, jest raczej symbolem łączności z tradycjami wywodzących się z Afryki przodków[37].

Jednocześnie tradycja ustna, do której zaczęto się odwoływać z nową siłą w procesie odrodzenia kulturalnego, nakłada na Pinedę pewne konkretne obowiązki. Powinien chociażby służyć radą parom oraz ludziom młodym. Dodać można że, jako królowi społeczności, składa mu się specjalny hołd w niedzielę wielkanocną, po zakończeniu mszy świętej