Dwukrotnie koronowany na króla Afroboliwijczyków. Pierwsza ceremonia miała miejsce 18 kwietnia 1992 roku i doszła do skutku dzięki pomocy właściciela domu dawnej hacjendy w Mururacie[20], Martína Careagi. Człowiek ten darzył społeczność afroboliwijską sympatią i pragnął pomóc jej ożywić tradycję ustną dotyczącą koronacji królewskich. Ta bowiem, po śmierci ostatniego monarchy w 1954, zaczynała powoli zamierać i popadać w zapomnienie[21][22]. Careaga zawodowo związany był z boliwijską branżą turystyczną, jego entuzjazm wobec projektu koronacji można wyjaśnić zatem również i ogromnym potencjałem samego przedsięwzięcia jako atrakcji turystycznej[23][24]. Skontaktował się z prefekturą departamentu La Paz i zasugerował, by ta zorganizowała koronację Pinedy – jako prawowitego dziedzica tronu oraz wnuka Bonifacia, poprzedniego króla. To z kolei, że jego oferta wsparcia została ciepło przyjęta przez samych Afroboliwijczyków, może wynikać choćby z tego, że wpisała się ona w podejmowane przed nich samych wysiłki na rzecz odrodzenia własnej kultury[25]. Wskazywano też, że pragnienie wskrzeszenia instytucji monarchii, obecne zwłaszcza wśród aktywnej społecznie młodzieży afroboliwijskiej, miało w sobie odcień polityczny[26].

Drugą koronację z kolei rozpatruje się już wyłącznie w kontekście głębokich zmian politycznych, które zaszły w Boliwii po dojściu do władzy Evo Moralesa w 2006 roku. Do koronacji doszło 3 grudnia 2007[27]. Przeprowadził ją prefekt departamentu La Paz José Luis Paredes Muñoz we współpracy i przy wsparciu Movimiento Cultural Saya Afroboliviano. Uznał tym samym oficjalnie królewski tytuł Pinedy[28]. Wydana kilkanaście dni wcześniej rezolucja prefekturalna numer 2033 stwierdzała, że Julio Pinedo jest potomkiem pierwszego sprzedanego w niewolę króla, który przybył do regionu z plemienia zamieszkującego afrykańskie Kongo. Stwierdzała także, iż monarsze należy się szacunek i uznane, które winny być mu okazywane przez całą boliwijską populację[29].