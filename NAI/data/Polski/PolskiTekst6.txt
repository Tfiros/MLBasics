Mimo tego nie należy zapominać o politycznym wymiarze funkcji Pinedy. Nawet jeśli funkcja ta nie jest stanowiskiem, które odrywałoby go od codziennego, dość zwyczajnego życia. Jego szczególny status przyznany mu przez macierzystą społeczność niesie ze sobą oczekiwanie podtrzymywania kontaktów z boliwijskimi władzami państwowymi, szczególnie w kontekście wywalczonego niedawno oficjalnego uznania Afroboliwijczyków jako odrębnego ludu, czy też grupy etnicznej. W tym sensie Pineda, a raczej tron na którym zasiada, jest istotnym instrumentem pozwalającym Afroboliwijczykom na znalezienie sobie należytego miejsca w zmieniającym się socjopolitycznym krajobrazie Boliwii[41]. Pozwala też na zmierzenie się ze zbiorową pamięcią niewolnictwa oraz pokazuje, że Afroboliwijczycy byli nie tylko przedmiotem historii podlegającym działaniu sił obcych, ale również podmiotem aktywnie współtworzącym swe dzieje[42].

Obecność w świadomości afroboliwijskiej
Pinedę łączy szczególna więź z macierzystą społecznością, co zostało odnotowane przez badaczy. Jednocześnie osoba monarchy jest obiektem krytyki stosunkowo często, zwłaszcza wśród Afroboliwijczyków zamieszkujących poza Mururatą, w innych miasteczkach czy miejscowościach. Osobowość króla budzi niekiedy niechęć, zarzuca mu się na przykład, że jest nazbyt skryty. Niektórzy czarnoskórzy mieszkańcy Boliwii mają zaledwie nikłe pojęcie tak o władcy, jak i o kierowanej przezeń instytucji[7]. Inni z kolei dowiedzieli się o nim dopiero na skutek rozgłosu medialnego, wywołanego chociażby przez koronacje[43].